Platon je pisao u obliku dijaloga, a kao središnja ličnost
razgovora obično se pojavljuje Sokrat, kroz čija usta govori sam 
Platon, koji je s vremenom sve više toga prešutno ili izrijekom 
prihvaćao od pitagorovaca i elejaca. Zbog toga se Platonov i 
povijesni Sokrat prilično razlikuju. Put od mythosa prema logosu 
vodi pitanju o izvoru filozofije: on se nalazi u Erosu (ljubavi), 
ushitu ili zanosu prema filozofskoj spoznaji, jer mudrost pripada 
među najljepše stvari, a Eros je demon ljubavi za ljepotom, pa je 
stoga nužno da traži mudrost nalazeći se između mudraca i 
neznalice. Sama ljubav pak teži rađanju, a time i besmrtnosti; 
odvrćanjem od tjelesnosti kao nekom katarzom duša dopire do 
nečega čudesno lijepoga, vječnoga što niti postaje niti propada, jer 
to je bit same ljepote, ona je praljepota i božanska ljepota, ona 
sama po sebi jest i sa sobom je istovrsno i ono vječno, priča Sokrat 
da ga je tomu poučila proročica Diotima. Drugim riječima, taj 
osjetno tjelesni svijet (kozmos aisthetos) samo je paslika praslike 
(kozmos noetos). Ta nas spoznaja naposljetku vodi onamo gdje 
se nalaze same ideje praslike, vječne bitnosti ili uzori 
(paradigme), na nadnebesko mjesto (hyperouranus 
topos), što je ne samo lijepo nego također mudro i dobro, a 
spoznaje se umom kao sjećanje (anamnesis). Rađa se ne samo tijelom 
nego i dušom, kao što potvrđuju primjeri besmrtnika 
Homera i Hezioda, i drugih dobrih pjesnika koji su stekli 
besmrtnu slavu. O svemu tomu Platon raspravlja u svojim 
najljepšim dijalozima Gozba i Fedar, vrhunskim primjerima 
grčke pjesničke proze. No ono lijepo, mudro i dobro, ono što 
po sebi zbiljski jest, vodi nas tomu da nas zrenje istine 
upućuje i prema pravednosti po sebi, pa se najzad i ono
